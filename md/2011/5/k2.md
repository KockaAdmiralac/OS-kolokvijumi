2011/maj/SI, IR Kolokvijum 2 - Maj 2011.doc
--------------------------------------------------------------------------------
semaphore
Dva uporedna kooperativna procesa A i B razmenjuju podatke tako što proces A izračunava
vrednost deljene promenljive `a` pozivom svoje privatne procedure `compute_a`. Tu vrednost
promenljive `a` koristi proces B tako što na osnovu nje izračunava vrednost deljene
promenljive `b` pozivom svoje privatne procedure `compute_b`.  Tu vrednost promenljive `b`
potom koristi proces A za izračunavanje nove vrednosti promenljive `a` i tako ciklično.
Korišćenjem standardnih brojačkih semafora napisati kod procesa A i B sa svim neophodnim
deklaracijama. Inicijalno, proces A može odmah da izračuna početnu vrednost za `a` na osnovu
statički inicijalizovane vrednosti za `b`, dok proces B ne može da izračuna prvu vrednost `b` dok
ne dobije prvu izračunatu vrednost `a`.

--------------------------------------------------------------------------------
semaphore
U klasi `Semaphore` postoji privatni podatak član `isLocked` tipa `int` koji služi da obezbedi
međusobno isključenje pristupa strukturi semafora u višeprocesorskom operativnom sistemu.
Ako je njegova vrednost 1, kod koji se izvršava na nekom procesoru je zaključao semafor za
svoj isključivi pristup; ako je vrednost 0, pristup semaforu je slobodan. Korišćenjem operacije
`test_and_set()` koja je implementirana korišćenjem odgovarajuće atomične instrukcije
procesora,  realozovati operaciju `Semaphore::lock()` koja treba da obezbedi međusobno
isključenje pristupa strukturi semafora u višeprocesorskom operativnom sistemu, ali tako da
bude efikasnija od dole date implementacije tako što ne poziva operaciju `test_and_set` ako
je semafor već zaključan od strane drugog procesora, pošto ta operacija ima veće režijske
troškove na magistrali računara.
```cpp
void Semaphore::lock () {
  while (test_and_set(this->isLocked));
}
```

--------------------------------------------------------------------------------
overlay
U potpunosti realizovati klasu koja apstrahuje dinamički niz elemenata tipa `double` velike
dimenzije zadate prilikom inicijalizacije parametrom `size`. U svakom trenutku se u memoriji
drži samo jedan keširani blok ovog niza veličine zadate parametrom `blockSize`.
Implementacija treba da koristi dinamičko učitavanje bloka u kome se nalazi element kome se
pristupa uz zamenu (*swapping*), zapravo neku vrstu preklopa (*overlay*), tako da se u memoriji
uvek nalazi samo jedan keširani blok kome se trenutno pristupa, dok se ceo niz nalazi u fajlu.
Interfejs ove klase treba da bude:
```cpp
class DLArray {
public:
  DLArray (int size, int blockSize, FHANDLE fromFile);
  double get (int i);  // Get element [i]
  void set (int i, double x); // Set element [i]
};
```
Inicijalno se vrednosti celog niza nalaze u binarnom fajlu zadatom trećim argumentom
(otvaranje i zatvaranje tog fajla je u odgovornosti korisnika ove klase). Na raspolaganju su
sledeće funkcije za pristup fajlu i učitavanje, odnosno snimanje datog niza elemenata tipa
`double` na zadatu poziciju u fajlu. Pozicija se izražava u jedinicama veličine binarnog zapisa
tipa `double`, počev od 0, što znači da se fajl kroz ove funkcije može posmatrati kao veliki niz
elemenata tipa `double`:
```cpp
void fread (FHANDLE, int position, double[], int bufferSize);
void fwrite(FHANDLE, int position, double[], int bufferSize);
```

--------------------------------------------------------------------------------
page
U nekom sistemu sa straničnom organizacijom virtuelne memorije koristi se *copy-on-write*
tehnika deljenja stranica između procesa. U deskriptoru stranice u tabeli preslikavanja stranica
(PMT) procesa nalaze se samo sledeće informacije: broj okvira u koji se stranica preslikava (0
označava da stranica nije u memoriji, okvir broj 0 se ne dodeljuje procesima) i biti prava
pristupa (*R*-dozvoljeno čitanje u fazi izvršavanja instrukcije/dohvatanja operanda, *W*-
dozvoljen upis, *E*-dozvoljeno čitanje u fazi dohvatanja instrukcije). Pored PMT, operativni
sistem za svaki proces vodi posebnu strukturu podataka koju naziva *VMStruct* i u kojoj se
čuvaju podaci koje koristi operativni sistem, a koji nisu potrebni hardveru za preslikavanje
adresa.  Svaki deskriptor u ovoj strukturi opisuje čitav skup susednih stranica koje
predstavljaju logičku celinu, jer su svi ovi podaci za njih isti, i koji se u ovom kontekstu
naziva *region*. U ovom deskriptoru čuvaju se sledeći podaci: prva stranica u skupu stranica na
koje se deskriptor odnosi (*Start Page\#*), broj susednih stranica na koje se deskriptor odnosi
(*Region Length*),  biti prava pristupa na logičkom nivou (*R*-dozvoljeno čitanje u fazi
izvršavanja instrukcije/dohvatanja operanda, *W*-dozvoljen upis, *E*-dozvoljeno čitanje u fazi
dohvatanja instrukcije), da li su stranice u ovom regionu deljene tako da ih treba kopirati pri
prvom upisu (*Copy-On-Write*: 0-nisu deljene, 1-jesu deljene i treba ih kopirati pri upisu, samo
ako je upis dozvoljen na logičkom nivou), kao i mesto na disku gde se zamenjuju stranice iz
tog regiona (nije relevantno za ovaj zadatak).  Posmatra se proces *Parent* čiji su delovi
struktura *PMT* i *VMStruct* dati u nastavku.

\begin{figure}[H]
\subfloat[PMT]{
\begin{tabular}{ |c|c|c| }
\hline
Page\# & Frame\# & RWE \\
\hline
A04h & 23h & ? \\
\hline
BF0h & 14h & ? \\
\hline
C0Ah & 7Ah & ? \\
\hline
\end{tabular}
}
\subfloat[VMStruct]{
\begin{tabular}{ |c|c|c|c| }
\hline
StartPage\# & Region Length & RWE-Copy-On-Write & Opis \\
\hline
A00h & 50h & 001-0 & Code Region \\
\hline
B00h & FFh & 110-0 & Data Region \\
\hline
C00h & 70h & 100-0 & Input Buffer Region \\
\hline
\end{tabular}
}
\end{figure}

Ovaj proces izvršava sistemski poziv `fork()` i uspešno kreira proces potomak *Child*. Prikazati
iste delove struktura *PMT* i *VMStruct* za oba procesa *Parent* i *Child* neposredno nakon ovog
poziva. Sistem primenjuje *demand paging* strategiju (dohvata stranicu tek kada se prvi put
zatraži, ne alocira je odmah pri kreiranju procesa).
