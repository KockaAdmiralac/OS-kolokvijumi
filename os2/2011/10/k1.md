2011/novembar/SI, IR Kolokvijum 1 - Oktobar 2011.pdf
--------------------------------------------------------------------------------
schedule
U nekom sistemu  koristi  se *Multilevel Feedback-Queue Scheduling* (MFQS),  uz  dodatni mehanizam  koji  ga  približava  ponašanju  SJF  algoritma.  Svakom  procesu  pridružena  je procena  trajanja  narednog  naleta  izvršavanja $\tau$ koja  se  izračunava  eksponencijalnim usrednjavanjem sa $\alpha = 1/2$, uz odsecanje na ceo broj. 

- Postoje tri reda spremnih procesa: HP (*High Priority*), MP (*Medium Priority*) i LP (*Low Priority*). 
- Globalni algoritam raspoređivanja je po prioritetu, s tim da HP ima najviši, a LP najniži prioritet. 
- Raspoređivanje  po  redovima  je  sledeće:  za  HP  je *Round-Robin* (RR)  sa  vremenskim kvantumom 5, za MP je RR sa vremenskim kvantumom 10, a za LP je FCFS. 
- Novoaktivirani proces (deblokiran ili kreiran) smešta se u red prema proceni $\tau$:  ako  je $\tau \leq 5$, smešta se u HP, ako je $5< \tau \leq 10$, smešta se u MP, inače se smešta u LP. 
- Proces kome je istekao vremenski kvantum premešta se u red nižeg prioriteta od onog iz koga je uzet na izvršavanje. Procena $\tau$ se ažurira kada se završi ceo nalet izvršavanja, odnosno kada se proces blokira. 

Posmatra   se   novoaktivirani   proces   $P$   sa   inicijalnom   procenom $\tau = 8$ koji  ima  sledeću karaktekteristiku  narednog  izvršavanja  ($R_n$ označava  jedan  nalet  izvršavanja  u  trajanju $n$ jedinica vremena, B označava I/O operaciju): 

R2, B, R7, B, R15, B, R1, B, R4 

Napisati sekvencu koja označava redove spremnih procesa u kojima redom boravi $P$, tako da za svako smeštanje procesa $P$ u neki red u sekvenci postoji jedan element. Na primer, odgovor može da bude u obliku: HP, MP, LP, HP, ... 

--------------------------------------------------------------------------------
sharedobj
Jedna varijanta uslovne sinhronizacije unutar monitora je sledeća. Svaki monitor ima samo jednu,  implicitno  definisanu  i  anonimnu  (bez  imena)  uslovnu  promenljivu,  tako  da  se  u monitoru mogu pozivati sledeće dve sinhronizacione operacije: 

- `wait()`: bezuslovno blokira pozivajući proces i oslobađa ulaz u monitor; 
- `notify()`: deblokira jedan proces koji čeka na uslovnoj promenljivoj, ako takvog ima. 

Projektuje   se   konkurentni   klijent-server   sistem.   Server   treba   modelovati   monitorom sa opisanom   uslovnom   promenljivom.  Klijenti  su  procesi  koji  ciklično  obavljaju  svoje aktivnosti. Pre nego što u jednom ciklusu neki klijent započne svoju aktivnost, dužan je da od servera traži dozvolu u obliku "žetona" (*token*). Kada dobije žeton, klijent započinje aktivnost. Po završetku aktivnosti, klijent vraća žeton serveru. Server vodi računa da u jednom trenutku ne može biti izdato više od $N$ žetona: ukoliko klijent traži žeton, a ne može da ga dobije jer je već izdato $N$ žetona, klijent se blokira. Napisati kod monitora i procesa-klijenta. 

--------------------------------------------------------------------------------
network
Na jeziku Java implementirati serverski proces koji predstavlja agenta na aukciji. Ovaj proces treba da „osluškuje“ port 1025 preko koga prima poruku za otvaranje nadmetanja sa početnom cenom.  Zatim, nakon  zatvaranja  prethodne  konekcije, po  istom  portu  počinje  da  prihvata ponude od ostalih učesnika u nadmetanju, pri čemu pamti trenutno najveću ponudu. U svakoj ponudi učesnik se identifikuje svojom vrednošću priključnice (IP adresa i port računara preko koga prima odgovor). Svaka nova ponuda mora biti veća od prethodne, inače se ponuđaču odmah vraća informacija o odbijanju ponude. U suprotnom se vraća poruka da je ponuda prihvaćena i da se čeka krajnji ishod nadmetanja. U slučaju da u međuvremenu pristigne ponuda  sa  većom  vrednošću,  vraća  se  informacija  o  odbijanju  ponude,  a  ukoliko  među prethodnih 5 ponuda ne stigne ni jedna veća, nadmetanje se zatvara, a procesu koji predstavlja učesnika sa najvišom ponudom šalje  se  poruka  o  pobedi. Za  sinhronizaciju  i  komunikaciju koristiti priključnice (*sockets*) i mehanizam prosleđivanja poruka (*message passing*).  

--------------------------------------------------------------------------------
deadlock
U nekom specijalizovanom sistemu proces može biti „poništen“ (*rolled back*) – ugašen uz poništavanje svih njegovih efekata, i potom pokrenut ispočetka. U ovom sistemu primenjuje se  sledeći algoritam sprečavanja mrtve blokade (*deadlock prevention*).  Svakom  procesu  se, prilikom  kreiranja,  dodeljuje  jedinstven  identifikator (ID) tako  da  se  identifikatori  dodeljuju procesima  po  rastućem  redosledu  vremena kreiranja: kasnije kreirani proces ima veći ID. Kada  proces $P_i$ sa  identifikatorom $i$ zatraži resurs koga drži proces $P_j$ sa  identifikatorom $j$,  onda se postupa na sledeći način: 

- ako je $i > j$, onda se $P_i$ blokira i čeka da resurs bude oslobođen; 
- ako je $i < j$, onda se $P_j$ poništava i pokreće ponovo. 

1. Dokazati da se ovim algoritmom sprečava mrtva blokada. 
2. Koji ID treba dodeliti poništenom procesu $P_j$ kada  se  on  ponovo pokrene, da bi ovaj algoritam sprečio izgladnjivanje (*starvation*)? Obrazložiti. 
